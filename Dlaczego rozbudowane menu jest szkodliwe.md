W tym wpisie w bardzo prosty sposób wytłumaczę dlaczego rozbudowane menu ale także inne linki site-wide są szkodliwe dla SEO. Jak wiadomo, SEO nierozerwalnie jest połączone z UX dlatego chcąc nie chcąc, zahaczymy o kwestie związane z wygodą.

Temat jest bardzo prosty i jest dość dobrze opisany w świecie SEO jednak trudny do uchwycenia jeżeli podchodzimy do kwestii pozycjonowania na zasadzie zbierania porad – co warto robić a czego nie. Aby jednak każdy mógł zrozumieć szkodliwość rozbudowanego menu, mega-menu i obszernych list z linkami w sidebarach i w stopce, wyjaśnimy i podsumujemy kilka idei, które są bardzo dobrze znane każdemu kto mówiąc kolokwialnie siedzi w temacie SEO.

Na początek jednak kilka słów wyjaśnienia co mam na myśli pod pojęciem „rozbudowane menu” i „rozbudowana nawigacja”. Pewnie każdy z nas chociaż raz w życiu miał do czynienia z niepozorną stroną, która zaskoczyła tym, że miała ponad standardową ilość linków w menu głównym, w stopce, lub co więcej, po najechaniu na jeden z elementów w menu, rozwinęła się bogata lista linków – do podstron opisujących ofertę czy do produktów w sklepie internetowym. Bardzo ważne jest tutaj słowo „niepozorną”, bo istnieje przecież wiele przypadków gdzie rozbudowana nawigacja to po prostu konieczność.

Czym jest Topical SEO?
Idea tematycznego SEO (ang. topical seo) w świecie pozycjonowania „zaczęła obowiązywać” od 2013 roku. Google wówczas zaktualizowało algorytm o poprawkę Koliber (ang. Hummingbird). Konsekwencją poprawki Hummingbird były duże zmiany w pozycjach, które oczywiście były korzystne dla użytkowników wyszukiwarki. O szczegółach tej poprawki można przeczytać w solidnym opracowaniu w serwisie searchenginejournal.com:

https://www.searchenginejournal.com/google-algorithm-history/hummingbird-update/

Google wówczas przestało polegać na konkretnych frazach kluczowych a skupiło się na poszukiwaniu konkretnych pojęć i idei w zapytaniu kierowanym do wyszukiwarki. Dzięki temu, Google trafnie zwracało wynik na podane frazy nawet wtedy, kiedy ta w ogóle nie występowała w tekście. Wystarczyło, że znajdowała się na stronie, która linkuje do tej strony np. pod postacią kotwicy.

Jakość i wartość serwisu
Od tego momentu jakość i wartość konkretnego serwisu nierozerwalnie są też połączone z tematyką jaką on porusza. Jeżeli przez wiele lat prowadzisz bloga o modzie, to Twoje posty związane z tą tematyką tuż po publikacji wędrują wprost na pierwsze pozycje w wyszukiwarce. To nie jest zasługa tego, że Twoje teksty są jakoś szczególnie jakościowe – po prostu masz autorytet w tym temacie i wyszukiwarka ufa, że przy stu postach, na których jest ciągły ruch (i które są chętnie linkowane) ten sto pierwszy jest równie godny zaufania.

Jeżeli zdecydujemy się na tym samym blogu opublikować post na zupełnie inny temat, to choćby miał idealną jakość nie pojawi się on szybko w wynikach wyszukiwania, bo jego treść nie jest spójna z tematyką witryny i słowami kluczowymi, które zazwyczaj znajdują się w jego treści. Wyrabianie tego tematycznego autorytetu trwa bardzo długo i zależy od wielu czynników. Jednym z nich są regularnie publikowane treści dotyczące danych obszarów i specjalizacji ale też linkowanie. Każdy się zgodzi, że linki są bardzo istotne w pozycjonowaniu.

Jakość linkowania zależy od dwóch czynników. Pierwszym z nich jest autorytet linkowanych stron. Im dana strona osiąga wyższe pozycje w wyszukiwarce Google, tym cenniejszy okaże się link umieszczony na tej konkretnej podstronie. Drugim czynnikiem jest relewantność, czyli w dużym uproszczeniu: spójność tematyczna i jakość użytkowa linku, który zdecydowano się umieścić w tym konkretnym miejscu.

Co to jest Topic Cluster i Pillar Page?
Nie mamy oficjalnych materiałów dotyczących tego jak wyszukiwarka organizuje tematy i czy istnieją jakieś poziomy specjalizacji w obrębie danych tematów. Eksperymenty specjalistów SEO i ciągła obserwacja zmian pozycji w kontekście optymalizacji i modernizacji serwisów internetowych, odkryły pewne zależności.

Definicja klastra tematycznego nie jest trudna do odgadnięcia. Są to grupy podstron, w ramach jednej witryny, których łączy konkretny sub-temat. Mogą to być posty z danej kategorii, które łączy nie tylko przedrostek w adresie URL ale co istotne – także wyrazistsze linkowanie wewnętrzne.

Dla zobrazowania tej sytuacji, załóżmy, że filarem jest wysokiej jakości i obszerny wpis dotyczący konkretnej diety. Filar kreuje klaster tematyczny wokół którego skupiają się podstrony dotyczących konkretnych jadłospisów zgodnych z tą dietą – postów tudzież produktów. Na samym początku jadłospisów jest dodana wzmianka, że dany jadłospis jest zgodny z daną dietą gdzie naturalnie umieścimy link do naszego pillar page czyli ogólnego opisu diety.

Klastry tematyczne ułatwiają nie tylko postrzegać nas jako ekspertów w danym temacie ale też ułatwiają wyszukiwarce zrozumieć kontekst naszych treści i przykładowo uwypuklić cechy szczególne naszego podejścia do tematu. Kolejną zaletą tworzenia klastrów tematycznych jest możliwość pozycjonowania danych zagadnień i możliwość nadawania priorytetów poszczególnym stronom i tematom. Dzięki temu możemy wysuwać na pierwszy plan wybrane tematy nawet wtedy, kiedy poruszamy wyjątkowo interdyscyplinarne zagadnienia.

O co chodzi z tym Menu, Sidebarami i Stopką?
Znaczna ilość elementów w menu i linki typu site-wide (czyli takie, które występują na wszystkich podstronach witryny) zacierają granice pomiędzy poszczególnymi klastrami. Spora ilość powtarzających się linków – bo tym w istocie jest nawigacja, sidebar i stopka na stronie – rozwadnia temat i powoduje, że nasza strona jest kolejnym workiem na posty, produkty i opisy oferty, zawierające przewidywalne słowa kluczowe. Linkowanie wewnętrzne staje się mało precyzyjne i trudno bez dokładnej analizy treści odgadnąć, które podstrony są ze sobą związane a które nie.

Wszystkie linki umieszczone w treści postu, oferty czy produktu zaczynają być mniej znaczące, bo ponad nimi znajduje się balast linków do podstro. Mówiąc delikatnie: średnio związanych z danym zagadnieniem. Cały wysiłek włożony w staranne klasyfikowanie treści i opracowywanie hierarchii kategorii idzie na marne, bo w praktyce i tak… każda strona linkuje do każdej. Nota bene, nawigacja jest wysoko – ponad treścią zasadniczą danej podstrony dlatego takie linki są istotne z perspektywy robota indeksującego stronę.

Wracając do naszego przykładu z dietami: strona o diecie ketogenicznej posiada link do artykułu o zaletach diety śródziemnomorskiej i kalkulatora BMI. Mimo jej wysokiej jakości, nie znajdzie się ona na szczycie wyników wyszukiwania, bo algorytm wyszukiwarki ma wątpliwości co do relewantności takich linków. Mimo, że treść wydaje się OK, algorytm woli podsunąć podstronę innego autora, który publikuje treści na witrynie, gdzie klastry tematyczne są wyraźniej zarysowane.

Czytaj więcej o koncepcji Topic Cluster na stronie:

https://www.searchenginejournal.com/topic-clusters-seo/420172/

Rozbudowane menu z perspektywy UX
Nie muszę tłumaczyć, że nadmiernie rozbudowane menu działa hamująco na wygodę i wrażenia użytkowników. W wielu opracowaniach na temat UX przewija się zasada jakoby uproszczone menu miało by być dobrą praktyką z perspektywy UX. Jest to jak najbardziej racjonalny wniosek, który się sprawdza na stronach oraz w sklepach internetowych z różnych branż. Chcąc szybko przekierować użytkownika do konkretnych produktów, lepiej użyć wygodnego i sensownego systemu kategorii lub funkcjonalnej wyszukiwarki.

Nie raz spotykałem się z sytuacjami, gdzie w menu umieszczono tyle elementów, że nie mieściło się ono na ekranie. Takie rozwiązania są uciążliwe szczególnie teraz czyli w czasach, kiedy użytkownicy naszych serwisów internetowych chętniej sięgają po urządzenia mobilne.

Podsumowanie
Mam nadzieję, że wytłumaczyłem na czym polega problem ze zbyt nadmiernie rozbudowanym menu. Umieszczanie zbyt wielu linków przed zasadniczą treścią strony internetowej to po prostu zła decyzja z perspektywy struktury strony i strategii linkowania wewnętrznego. Szkodliwość tej praktyki jest tym większa im mniejsza jest skala serwisu, z którym mamy do czynienia. W małym serwisie jest znacznie mniej sytuacji gdzie moglibyśmy wzmocnić linkowanie wewnętrzne na tyle mocno aby linki umieszczone w różnego rodzaju menu miały mniejsze znacznie i nie rozmywały klastrów tematycznych, które są tworzone naturalnie w miarę rozwoju i rozbudowy czy to bloga czy sklepu internetowego. Nie bez znaczenia pozostaje też kwestia wygody korzystania z takiego menu.